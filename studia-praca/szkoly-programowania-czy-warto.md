---
title: Szkoły programowania - czy warto?
category: studia-praca
thumbnail: szkoly-programowania-czy-warto.png
published: 2021-04-21T00:00:00Z
---

W ostatnim czasie szkoły programowania zaczęły pojawiać się jak grzyby po deszczu. Jeżeli zastanawiasz się **czy warto zapisać się do szkoły programowania**, to ten artykuł może Cię nakierować. Postaram się przedstawić wszystkie plusy i minusy tego wyboru. Gdy poznasz mój punkt widzenia, decyzja o zapisaniu się do szkoły programowania będzie dla Ciebie łatwiejsza.


<!--more-->

## Praca jako programista

Jeżeli chcesz zostać programistą, to jest to znakomity wybór. Zarobki programistów są dość duże, a **do zawodu można naprawdę łatwo dostać się "z zewnątrz"**. Nie są do tego potrzebne żadne studia ani uprawnienia, wystarczy tylko motywacja i dużo nauki.

Serdecznie polecam Ci mój inny artykuł **[jak przebranżowić się na programistę - 6 kroków](/studia-praca/jak-przebranzowic-sie-na-programiste-6-krokow)**. Znajdziesz tam wiele ciekawych wskazówek!

Tymczasem skupmy się na szkołach programowania, jakie są ich plusy i minusy? W tym wpisie przeanalizuję kilka najważniejszych kwestii, wnioski będziesz musiał wyciągnąć sam.

## Ustandaryzowana wiedza (zaleta)

Najlepszą cechą szkół programowania jest to, że **przekazują ustandaryzowaną wiedzę**. Oznacza to, że niezależnie od wybranej technologii możesz mieć pewność, że poznasz ją w odpowiednich etapach. Następujące po sobie lekcje będą dobrze ułożone, więc w żadnym momencie nauki "nie utkniesz".

Ucząc sie programowania na własną rękę nie będziesz wiedział w co włożyć ręce. Internet jest pełen darmowych materiałów, jednak nie są one ułożone hierarchicznie. Będziesz musiał często przerywać naukę, bo w połowie artykułu czegoś nie zrozumiesz. Wtedy zostawisz to czego się uczyłeś i zaczniesz szukać odpowiedzi na "nową niewiadomą".

Uważam to za niewątpliwie **największą zaletę szkół programowania**.

## Darmowy mentoring (zaleta)

Ucząc się programowania będziesz trafiać na problemy - to normalne. **Każdy programista przez to przechodził**. Często zdarzy Ci się utknąć tak mocno, że po prostu nie dasz rady ruszyć z miejsca. Rozwiązanie lub zrozumienie problemu zajmie Ci tygodnie a nawet miesiące.

W szkole programowania będziesz mógł zadawać pytania programiście prowadzącemu zajęcia, więc odpowiedzi dostaniesz bardzo szybko i to od fachowca. Jedna taka dyskusja przeprowadzona z osobą z doświadczeniem zaoszczędzi masę Twojego cennego czasu.

Oprócz odpowiedzi na trudne pytania **programista w szkole programowania będzie mógł zweryfikować Twoją wiedzę** i kod. Jest to bardzo ważne! Programowanie jest nauką wysoce abstrakcyjną, na każdy problem istnieją setki rozwiązań. Nie ma nic gorszego niż utrwalanie złych wzorców - nawet o tym nie wiedząc. Natychmiastowa weryfikacja wiedzy i kodu spowoduje, że Twoja nauka będzie bardzo efektywna.

## Wysoka cena szkół programowania (wada)

Gdyby udział w szkole programowania kosztował 1000zł polecałbym ją każdemu. Niestety tak nie jest i nie będzie. Ceny w szkołach programowania są bardzo wysokie, a jeżeli ktoś nie ma dużych zarobków to nawet abstrakcyjnie wysokie.

Przyczyna tego stanu rzeczy jest zrozumiała. Programiści są wysoko opłacanymi fachowcami, więc to po prostu musi kosztować. Jeżeli chcemy aby uczył nas fachowiec 5-10 letnim doświadczeniem zawodowym, to nie może nas dziwić wysoka cena.

W akapicie wyżej zaznaczyłem moim zdaniem największą zaletę szkół programowania. **Wysoka cena jest natomiast ich największą wadą**, która mnie skutecznie zniechęciłaby do zakupu usługi. To, że rozumiem skąd bierze się cena, nie oznacza, że byłbym skłonny wydać tyle pieniędzy.

## Duże natężenie wiedzy i tempo (wada)

Człowiek nie jest maszyną. Wiedza musi się przyswoić. Z tego powodu gdybym celował w szkołę programowania **wybrałbym dłuższy kurs** - myślę, że minimum pół roku.

Jeżeli zapiszesz się na przyśpieszony kurs, to istnieje takie prawdopodobieństwo, że zgubisz wątek. Wtedy od połowy kursu będziesz jechał na oparach nie rozumiejąc połowy zagadnień. Dodatkowo rozwiązywane zadania będą dla Ciebie nie do powtórzenia w domu/pracy. W nauce chodzi o dobre zrozumienie i utrwalenie, tylko wtedy ma to sens.

Programowanie jest naprawdę szeroką dziedziną. Mając 5 lat doświadczenia zawodowego można nauczyć się kolejego języka programowania w kilka dni. Jednak dla osoby zielonej, **bez żadnej styczności z IT, jest to nieosiągalne** - piszę to z całkowitą odpowiedzialnością.

Moja rada: omijaj kilkutygodniowe kursy. Zostaw sobie czas na poćwiczenie. Nie zostaniesz programistą w 2 tygodnie.

## Nauka języka to nie programowanie (wada)

Tytuł tego akapitu chyba nic Ci nie mówi, a **jest on kluczowy do zrozumienia, zanim podejmiesz decyzję o szkole programowania**!

Czym jest programowanie zawodowe? **Programowanie polega na rozwiązywaniu różnych problemów biznesowych, i dokładnie za płaci się programistom**. Programistą nie jesteś wtedy, gdy umiesz kilka języków programowania. Musisz być rzemieślnikiem, który każdy problem biznesowy rozwiąże używając znanych mu narzędzi.

Idąc do szkoły programowania poznajesz te narzędzia, czyli języki programowania. Nikt nie nauczy Cię rozwiązywać problemów pracy codzinnej. Przez to wiele osób po szkole programowania nie wie co dalej z sobą zrobić, i dopiero wtedy zdaje sobie sprawę, że nie naddaje się do tego zawodu.

**Samodzielna nauka programowania pozwoli Ci zasmakować prawdziwej pracy programisty**, tylko w mniejszej skali niż doznasz tego w pracy. Konkretniej Twoim problemem będzie nauczenie się programowania. Brzmi paradoksalnie? Praca programisty polega na codziennym rozwiązywaniu nowych problemów, w pracy nikt nie będzie Ci pomagał. Być może warto spróbować, czy jesteś na to gotowy.

## Programista musi się stale rozwijać (wada)

Decydując się na zostanie programistą **decydujesz się na wieczną naukę aż do emerytury** chyba, że po drodze przebranżowisz się na analityka - kogoś kto ma większy kontakt z biznesem niż z aspektami technicznymi.

Czy jesteś na to gotowy? Szkoła programowania znacznie przyśpieszy Twoje wejście na rynek. Jednak zanim się do niej zapiszesz przetestuj siebie. Sprawdź czy umiesz się uczyć.

## Moja rada dotycząca szkół programowania

Niestety, nikt nie podejmie za Ciebie decyzji. Gdybym miał komuś najserdeczniej doradzić poradziłbym podejść do tego z zimną głową.

#### Instrukcja jak żyć:

1. Dowiedz się na czym polega praca programisty, jest na ten temat wiele filmików na YouTube.
2. Zacznij się uczyć jakiegoś języka/technologii
3. Po jakimś czasie zdecyduj, czy czujesz zajawkę, czy doprowadza Cię to do szewskiej pasji.
4. Jeżeli czujesz zajawkę i mimo, że nic nie umiesz, tracisz poczucie czasu zagłębiając się w tajniki programowania:
    - Ucz się dalej, a obiecuję że osiągniesz sukces
    - Rozważ zapisanie się do szkoły programowania, żeby przyspieszyć wejście na rynek
5. Jeżeli czujesz rosnącą frustrację i niekontrolowane napady gorąca:
    - z dużą dozą prawdopodobieństwa programowanie nie jest dla Ciebie
    - istnieje duże ryzyko, że niepotrzebnie wydasz dużą ilość pieniędzy
    - ta próbka nauki pokazała Ci, jak wygląda codzienna praca programisty

Szkoły programowania mogą być super wyborem! Muszą być jednak poprzedzone przemyślanymi decyzjami!